  №2.Salut INTRO Bună seara și bine v-am găsit! Sunt Cristina Moldovanu și vă prezint Ora Știrilor. Iată care sunt cele mai importante subiecte ale zilei. 

  №3.Headuri BETA 1) Președintele Curții Supreme de Justiție, Ion Druță a fost demis din funcție și s-a mai ales cu un dosar penal pe lângă cel în care era învinuit de îmbogățire ilicită. Ce i se incriminează de această dată magistratului, aflați imediat... 2) Igor Dodon critică „pasivitatea și indiferența” remarcată în activitatea unor ministere din Guvernul Sandu și afirmă că ”după locale, se vor face schimbările necesare pentru a se guverna mai eficient”. 3) Declarații fără precedent! Conducerea Partidului Democrat afirmă că mai mulți candidați ACUM/PSRM care au câștigat alegerile din primul tur sunt foștii primari PDM, care ar fi fost șantajați de către actuala guvernare să părăsească partidul. Mai multe vă spunem la știri... 4) Calvar pentru 11 tinere din Moldova. Li s-a promis lucru bun și bani curați, dar au ajuns traficate în Grecia și impuse să ofere zilnic servicii sexuale. Mai multe detalii, oferite de poliție despre acest caz, aflați în buletin... 

  №4.INTRO CSM ȘEDINȚĂ+DEMISIE INTRO După două tentative eșuate din lipsă de cvorum, Consiliul Superior al Magistraturii s-a întrunit astăzi în şedinţa plenului. Magistrații CSM au aprobat mai multe subiecte de pe ordinea de zi printre care și demisia președintelui Curții Supreme de Justiție, Ion Druță, cercetat penal pentru îmbogățire ilicită. De asemenea, a fost acceptată și sesizarea procurorului general interimar, Dumitru Robu, privind pornirea urmăririi penale a lui Druță într-un nou dosar, în care acesta este suspectat de amestec în procesul justiţiei. Decizia CSM vine cu o zi înainte de Adunarea Generală a Judecătorilor, în cadrul căreia ar urma să fie aleși noi membri ai instituției.   Primul subiect examinat este cel privind sesizarea parvenită pe data de 22 octombrie din partea Procurorului General interimar, Dumitru Robu, cu privire la eliberarea acordului la pornire a urmăririi penale, reținere, aducere silită, percheziție, arestare și tragerea la răspundere penală a președintelui Curții Supreme de Justiție, Ion Druță. Membrii CSM împreună cu procurorul au examinat subiectul cu ușile închise, iar mai apoi, cu votul a opt membri ai consiliului au aprobat sesizarea lui Robu. Anterior, pe numele lui Druță a fost deschis un dosar penal pentru îmbogățire ilicită. În urma perchezițiilor, în biroul magistratului, dar și la domiciliul acestuia oamenii legii au identificat un document care ar demonstra că mai mulți magistrați au primit indicații pe anumite dosare. Ulterior, procurorii au făcut mai multe cercetări și au deschis un nou dosar penal pe numele lui Ion Druță. în noul dosar sunt vizați, de asemenea, și alți judecători, care urmau să execute ordinele venite de la Druță, inclusiv judecători care s-au aflat pe scenă, la Adunarea Generală a Judecătorilor din 27 septembrie. Ulterior, cu votul a șapte membri, CSM a aprobat și cererea de demisie a lui Ion Druță din funcția de judecător și din funcția de președinte al Curții Supreme de Justiție. Ce ține de convocarea Adunării Generale Extraordinare a Judecătorilor de mâine cu privire la alegerea noilor membri permanenți și membrii supleanți ai CSM, președintele interimar al CSM, Dorel Musteață spune că este ilegală. Amintim că că la data de 27 septembrie curent, întreaga conducere a CSM a fost revocată din funcție de magistrații prezenți la Adunarea Generală a Judecătorilor. Tot atunci, s-a decis ca la data de 25 octombrie, ora 10:00, să se convoace Adunarea Generală Extraordinară a Judecătorilor cu privire la alegerea noilor membri permanenți și membrii supleanți ai CSM. De cealaltă parte, membrii Consiliului Superior al Magistraturii spun că sunt aleși pe durata mandatului, prin vot direct, secret și liber exprimat de judecătorii întregului sistem judecătoresc, iar revocarea lor din funcție poate fi operată doar în condițiile clar stabilite prin lege, atât sub aspectul temeiurilor, cât și al procedurii de convocare și desfășurare a Adunării. 

  №6.intro Dodon nemulțumit de miniștri INTRO Prezența redusă la vot la alegerile locale din 20 octombrie este rezultatul activității neeficiente a unor miniștri din actualul Guvern. Declarația îi aparține șefului statului, Igor Dodon, făcută în cadrul unui interviu pentru portalul noi.md. În acest sens, Dodon dă de înțeles că la mai bine de 100 de zile de la învestirea Executivului, cetățenii nu ar fi simțit nicio îmbunătățire a condițiilor de viață. Ba mai mult, în unele cazuri, starea de lucruri s-ar fi agravat. Contactat de reporterii noștri, serviciul de presă al Guvernului ne-a spus că va reveni cu un comentariu mai târziu. Ulterior, nu ne-au mai răspuns nici la apeluri, nici la mesajele noastre.   Igor Dodon a asociat numărul mic de alegători cu activitatea actualilor miniștri. În opinia sa, funcționarii fac mai multă politică decât lucrează, iar planurile puse pe hârtie și prezentate pompos la tv și facebook, sunt uitate apoi prin sertare. ”Iată că a trecut mai bine de o lună de la cele 100 de zile de grație oferite Guvernului și cam nimic nu s-a schimbat, dimpotrivă, remarcăm o pasivitate, chiar o indiferență ciudată în activitatea unor ministere. Se creează impresia că unii miniștri așteaptă să vină mai repede weekendul, ca să schimbe fotoliul de la birou pe canapeaua de acasă, să-și continue relaxarea. După locale, cu siguranța se vor face schimbările necesare pentru a se guverna mai eficient.” , a precizat Igor Dodon. Întrebat dacă se va păstra formatul alianței PSRM-ACUM și în teritoriu, șeful statului a dat de înțeles că nu ar fi împotrivă. ”Asta urmează să hotărască partidele coaliției, am văzut că doamna Greceanîi deja a lansat un apel la colaborare cu Blocul ACUM pentru formarea acestor majorități și apreciez inițiativa ei, cred că nu trebuie de întins prea mult, oamenii așteaptă rezultate concrete de la cei pe care i-au ales duminică, nu să se piardă în negocieri sau să înceapă lupte politice sau pentru funcții.”, declarat Igor Dodon. Cât privește desemnarea procurorului general, șeful statului a declarant că în lista candidaților sunt persoane care nu ar fi demne de această funcție. ”Cred că prima sarcină a comisiei este să nu accepte niciun candidat care a avut sau are legături directe sau indirecte cu politicieni sau partide, să nu accepte pe lista scurtă candidați cu un trecut dubios. Oricine poate vedea că în acea listă sunt persoane care nu au ce căuta acolo, nu îndeplinesc criteriile înaintate, sunt și persoane care încearcă să păcălească filtrele și să-și ascundă legătura cu anumite partide. Procuratura nu are nevoie de staruri crescute în studiouri tv, ci de profesioniști onești.”, a mai precizat șeful statului. Nu este pentru prima dată când Igor Dodon se arată nemulțumit de activitatea Guvernului Sandu. Prima declarație în acest sens a fost evocată chiar de la tribuna Parlamentului. În replică, premierul Maia Sandu l-a întrebat pe Igor Dodon ce rezultate sunt în urma șederii lui la Președinție timp de trei ani de zile. Recent, Igor Dodon sugera, în cadrul unei emisiuni la un post privat de televiziune că, după alegerile locale, ar putea exista discuții cu privire la schimbarea componenței Guvernului. El spunea atunci că dacă cei din Guvern nu fac lucrurile la nivelul necesar, socialiaștii ar ptea să-și ia responsabilitatea pe domenii economice şi sociale, pentru o responsabilitatea comună mai mare. 

  №8. SANDU PLECARE MOSCOVA  Premierul Maia Sandu nu va participa la ședința consiliului șefilor de guvern ai Comunităţii Statelor Independente, care se va desfășura mâine, la Moscova. Informația a fost oferită pentru postul nostru de televiziune de către secretarul de stat al Ministerului de Externe, Vladislav Kulminski.  La ședința respectivă se va discuta despre colaborarea între statele CSI și vor fi semnate o serie de acte privind cooperarea în domeniul standardizării, medicinii veterinare, lupta împotriva traficului de droguri și substanțe psihotrope. Potrivit lui Kulminski, Executivul de la Chișinău în capitala Rusiei va fi reprezentat ministrul Economiei și Infrastructurii, Vadim Brînzan. Pe agenda lui figurează întrevederi, în cadrul cărora vor fi puse în discuție interesele producătorilor și transportatorilor moldoveni. Totodată, secretarul de stat a menționat că o vizită a prim-ministrului moldovean la Moscova este planificată pentru luna noiembrie. Menționăm că din momentul în care a devenit premier, Maia Sandu nu a efectuat încă nicio vizită în capitala Rusiei, deși anterior menționa despre necesitatea stabilirii unor bune relații cu Moscova. 

  №9.INTRO DOSAR SOTUL STAMATE INTRO Noi detalii despre cum a derulat și a fost clasat dosarul penal al soțului Olesei Stamate – Gheorghe Stamate, administratorul ERICSSON TELECOMUNICATIONS SRL, au fost publicate de portalul scheme.md. Potrivit publicației, ministrul Justiției ar fi „reformat” dosarul penal al soțului. Contactată de postul nostru de televiziune, Olesea Stamate a negat informațiile apărute în presă.   Sursa citată scrie că ministrul Justiției, Olesea Stamate, a venit cu o reacție, după ce scheme.md a dat publicității modul în care a derulat și a fost clasat dosarul penal al soțului Olesei Stamate – Gheorghe Stamate, administratorul ERICSSON TELECOMUNICATIONS SRL. Deși Gheorghe Stamate ar fi fost scos de sub urmărire în 2017, Olesea Stamate, nu a menționat că dosarul a fost clasat totuși la 9 iulie 2019, adică la o lună după la învestirea Guvernului Sandu și numai după 2 săptămâni de la depunerea jurământului de către ministrul Stamate. Contactată de noi, ministrul ne-a comunicat următoarele: Așadar în 2016, ex-directorul adjunct al CNA, Cristina Țărnă l-a denunțat pe soțul actualului Ministru al Justiției pentru acte de corupție. În linii mari, la baza acelui denunț a stat o licitație publică și dorința lui Gheorghe Stamate de a câștiga licitația pe orice cale. Oamenii legii au pornit un dosar penal pe marginea acțiunilor descrise în denunțul Cristinei Țărnă, referitor la soțul lui Stamate, administrator al ÎCS ERICSSON TELECOMUNICATIONS SRL, dosarul lui Stamate care a ajuns în gestiunea Procuraturii Anticorupție. Ministrul justiției Olesea Stamate a fost cap de afiș al mai multor știri din momentul investirii Guvernului Sandu. Numele acesteia a fost pomenit în contexte diferite: de la automobilul de lux marca Porsche cu care s-a afișat în public și dosarul penal al soțului său, până la implicarea tatălui în maltratarea protestatarilor din 7 aprilie 2009. 

  №11.EXTRA DOSAR SOTUL STAMATE EXTRA Procuratura Anticorupție a venit cu o explicație pe marginea cazului, la solicitarea Ziarului de Gardă. Șeful PA spune că dosarul penal în cadrul căruia soțul ministrei Justiției a fost scos de sub urmărire penală încă în 2017, a fost clasat de procurori abia în iulie curent, deoarece la această dată au fost epuizate „toate căile pentru administrarea altor probe”. 

  №12.OTBIVKA Electorala CTV RO BETA 

  №13.INTRO DECLARATII PDM TRANSFUGI INTRO Conducerea Partidului Democrat reclamă faptul că mai mulți membri marcanți ai formațiunii din diferite localități ale R. Moldova au fost și continuă să fie șantajați de către actuala guvernare să părăsească partidul condus de Pavel Filip. În caz contrar, acestora li s-ar spune că vor avea mari probleme cu organele de drept și fiscale. Acuzațiile au fost lansate de liderul democraților, Pavel Filip, și secretarul general al PD, Alexandru Jizdan.   Potrivit lui Filip, 83 de primari aleși în primul tur, pe 20 octombrie curent, au fost membri ai echipei sale, doar că ar fi fost determinați să candideze fie din partea PSRM, fie a Blocului „ACUM” sau ca independenți. La rândul său, secretarul general al PD, Alexandru Jizdan, a enumerat câteva cazuri de șantaj la care ar fi fost supuși membrii PD, inclusiv cinci primari din raionul Anenii Noi, care au fost determinați să adere la Blocul „ACUM” sau să candideze ca independenți. „Tocmeala” cu cei cinci ex-primari ai PD, care au câștigat la alegerile de duminică din primul tur, s-ar fi făcut chiar în biroul unui deputat PPDA. Reprezentații Blocului ACUM nu ne-au răspuns la telefon pentru o reacție, iar purtătorul de cuvânt al PSRM, Irina Astahova a calificat aceste acuzații drept nefondate. Se întâmplă în situația în care șeful statului, Igor Dodon nu o singură dată a declarat că fracţiunea parlamentară a PSRM nu va accepta vreodată transfugi, în contextul unei posibile dorințe a reprezentanților PDM de a adera la noua guvernare. Mai mult, Dodon spunea că au și o înțelegere cu Blocul "ACUM", în acest sens. 

  №15.intro năstase construcții ilegale INTRO Lupta pentru fotoliul de primar al capitalei este în toi. Candidatul din partea Blocului ACUM la funcția de edil al municipiului Chișinău, Andrei Năstase continuă să-și prezinte programul și a venit astăzi în cadrul unei conferințe de presă cu promisiunea de a lupta cu construcțiile ilegale din capitală. Acesta susține că orașul are nevoie, în regim de urgență, de aprobarea unui nou plan urbanistic general, la implementarea căruia să fie antrenați specialiști din țară, dar și experți din România și din Uniunea Europeană.   În cadru unei conferințe de presă, Năstase a enumerat mai multe soluții privind eradicarea fenomenului construcțiilor ilegale. Potrivit lui, toate acestea s-au produs cu acordul tacit al funcționarilor din Primărie, dar acest lucru trebuie schimbat. La fel, Andrei Năstase declară că în lupta cu construcțiile ilegale, unele instituții de stat au nevoie de mai multe competențe ca să poată acționa mai eficient. Andrei Năstase va duela în turul doi pentru Primăria Chișinău cu socialistul Ion Ceban la data de 3 noiembrie. 

  №17.intro ceban facturi INTRO Candidatul la funcția de primar al municipiul Chișinău din partea PSRM, Ion Ceban, promite simplificarea mai multor proceduri la obținerea compensațiilor la energia termică, dar și eliminarea mai multor plăți achitate de consumatorii de servicii. Afirmațiile au fost făcute în cadrul unei emisiuni, la un post privat de televiziune.   Ion Ceban susține că i se pare nedrept faptul că chișinăuienii sunt obligați să achite mai multe taxe în plus pentru unele servicii comunale, pe care nu le utilizează. Totodată, candidatul la funcția de primar din partea PSRM promite că în cazul în care ajunge la cârma capitalei, va respecta votul fiecărui locuitor. La alegerile locale din primul tur, socialistul Ion Ceban a acumulat 40,19 la sută din voturile valabil exprimate, în timp ce candidatul Blocului ACUM, Andrei Năstase a obținut 31,08 din sufragii. 

  №19.OTBIVKA Electorala CTV RO BETA 

  №20.Off detalii 39 cadavre  Noi detalii în cazul morții celor 39 de persoane identificate în Marea Britanie, în containerul unui camion. Potrivit autorităților, victimele ar fi de origine chineză, 31 de bărbați și 8 femei. Se presupune că ar fi vorba despre trafic de imigranți, existând un număr mare care încearcă să ajungă în Marea Britanie prin nordul Belgiei. Containerul a fost înregistrat în Bulgaria, camionul în Irlanda, iar șoferul arestat este din Irlanda de Nord. Camionul a intrat în Marea Britanie sâmbătă și toți pasagerii se presupune că ar fi murit până miercuri dimineața, când containerul a fost deschis. Potrivit presei britanice, temperatura în containerul în care au fost închiși era de sub minus 25 de grade Celsius. În prezent se întreprinde o amplă investigație pentru a afla identitatea lor. 

  №21.INTRO INUNDAȚII EUROPA INTRO Inundații devastatoare în Europa. Cel puțin trei persoane au murit și alte patru sunt date dispărute în urma intemperiilor care au afectat regiuni din Spania, Franța și Italia.   Potrivit presei străine, în urma furtunilor violente însoţite de ploi abundente care au avut loc în Spania, mai multe localităţi din Catalonia, Valencia şi Insulele Baleare sunt acoperite de ape. În plus, vântul a smuls copacii din rădăcini, iar mii de locuințe au rămas fără curent electric. Fenomenele extreme s-au resimţit şi în celebra destinaţie de vacanţă Ibiza. Trei muncitori au fost răniţi pe un şantier, după ce rafalele extrem de puternice ale unei tornade au luat pe sus clădirea în care se refugiaseră. Situația nu este mai bună nici în sudul Franței. Mai multe localităţi au rămas izolate după ce şoselele au fost acoperite de ape. Autorităţile au mobilizat peste 1500 de pompieri pentru intervenţii şi au recomandat localnicilor din zonele afectate să se îndrepte către adăposturile organizate. Nici Italia nu a scăpat de furia naturii. Mai multe poduri, stâlpi de electricitate şi sute de copaci sau prăbuşit în urma furtunilor. În regiunea Piemont, un bărbat de 81 de ani a murit după ce maşina sa s-a răsturnat, iar un şofer de 52 de ani, care transporta un turist britanic, a fost găsit mort în autoturism. Clientul acestuia a fost găsit în viaţă, într-un copac. Meteorologii avertizează că pericolul nu a trecut. 

  №24.INTRO RUSIA REFUZĂ COTE TRANSPORT INTRO Cu 3 mii de autorizații de export mai puțin a oferit în acest an Rusia operatorilor de transport moldoveni, comparativ cu 2018. Despre acest lucru anunță, într-un comunicat de presă, Ministerul Economiei și Infrastructurii. Instituția precizează că a solicitat suplimentar 7 mii de autorizații și așteaptă răspunsul părții ruse.   Potrivit comunicatului de presă, cota de autorizaţii de export în Federaţia Rusă este negociată anual între Chișinău și Moscova, în cadrul şedinţelor Comisiei mixte din domeniu, iar schimbul de autorizaţii este realizat la începutul fiecărui an. Însă, pe parcursul ultimilor ani, partea rusă, unilateral, a redus cota. Astfel, dacă în 2018 au fost eliberate 18 mii de autorizaţii, pentru anul curent a fost stabilită o cotă de 15 mii. Ținând cont că aceste cote sunt insuficiente pentru operatorii de transport rutier din Moldova, pentru soluţionarea acestei probleme, atât anul trecut, cât şi în acest an, ministerul de resort a remis multiple adresări în adresa părţii ruse cu solicitarea de majorare a cotei de autorizaţii, majoritatea fiind refuzate, se arată în comunicat. Doar în luna august partea rusă a acceptat organizarea şedinţei Comisiei şi, la solicitarea acordării unei cote suplimentare de autorizaţii, a menţionat că aproape 90 la sută din volumul transportărilor bilaterale sunt efectuate de către operatorii de transport moldoveni, cota operatorilor ruşi fiind numai de puțin peste 9 la sută. Totodată, s-a insistat asupra necesității întreprinderii unor măsuri pentru a majora cota de participare a operatorilor ruși la transportul bilateral de mărfuri. Totuşi, în rezultatul negocierilor, partea rusă a acceptat acordarea în trimestrul III al anului curent a unui contingent suplimentar de 1250 de autorizaţii. În prezent, Ministerul Economiei a solicitat repetat eliberarea suplimentară a 7 mii de autorizații, iar în perioada următoare este preconizată o întrevedere, în cadrul căreia urmează a fi discutat și acest subiect. Președintele Asociației Internaționale a Transportatorilor Auto din Moldova, Dumitru Albulesa, a declarat pentru postul nostru de televiziune că transportatorii susțin eforturile Ministerului Economiei de a solicita părții ruse majorarea cotei de autorizații și sunt întotdeauna dispuși să întreprindă tot posibilul, pentru ca mărfurile moldovenești să ajungă pe piața din Federația Rusă. Menționăm că, potrivit datelor Ministerului Economiei, în luna septembrie au beneficiat de perioada 1-17 octombrie, au fost eliberate 380 de autorizații la 182 de transportatori. 

  №26. CULOAR ALBASTRU VAMĂ  Veste bună pentru agenții economici, implicați în comerțul internațional. Începând cu 1 octombrie curent, Serviciul Vamal aplică culoarul albastru de vămuire, care permite acordarea accesul liber, fără efectuarea verificărilor documentare și fizice.  Procedura este utilizată în cazul tranzacțiilor economice, care nu sunt asociate unor riscuri fiscale majore și nu necesită efectuarea controlului fizic al mărfurilor. Declarațiile selectate pe culoarul albastru sunt validate automat, acestea fiind supuse unor verificări ulterioare. Până în prezent, declarațiile vamale erau distribuite, în baza analizei de risc, pe trei culoare de vămuire: verde - fără control, galben - control documentar și roșu – control documentar și fizic al mărfurilor. Principiile culoarului albastru sunt similare cu cele ale culoarului verde, aplicându-se, suplimentar, controlul ulterior prin reverificarea declarațiilor vamale. 

  №27.INTRO ANSA VERIFICĂRI PEȘTE INTRO Peștele infestat nu prezintă pericol dacă este prelucrat corespunzător. ANSA a venit cu câteva recomandări pentru consumatorii și vânzătorii de pește, prezentând, totodată și datele preliminare ale anchetei de serviciu, care a fost efectuată în urma descoperirii pe piață, la începutul lunii octombrie, a peștelui care nu corespundea standartelor sanitare.   Inspectorul principal al Agenției pentru Siguranța Alimentelor, Tatiana Kalionkina, a menționat că peștele infestat nu prezintă pericol pentru sănătatea umană dacă este prelucrat corespunzător. Pentru a evita infestarea cu paraziți și a putea fi consumat, peștele trebuie înghețat sau prelucrat termic. Aceasta a mai menționat faptul că copiii sunt cei mai expuși riscului de infecție cu paraziți, de aceea produsele din pește trebuie să fie prelucrate termic, pentru cel puțin un minut, la o temperatură de 60 de grade. De asemenea, inspectorul a făcut câteva recomandări și pentru importatorii de pește. Directorul general adjunct al Agenției pentru Siguranța Alimentelor, Ela Malai a anunțat că, în cadrul anchetei de serviciu, au fost verificate peste 633 de unități și puncte de comercializare a peștelui. Potrivit acesteia, verificările vor continua. Reamintim că, pe 6 octombrie, premierul Maia Sandu a declarat în cadrul unei ședințe de guvern că pe teritoriul Moldovei au fost introduse 73 de loturi de pește infestat. În urma acestui fapt, Agenția pentru Siguranța Alimentelor a pornit o anchetă internă și continuă să monitorizeze constant toate produsele de pe piață. 

  №30.INTRO FEMEI TRAFICANTI INTRO Caz șocant. Unsprezece tinere din Republica Moldova, dintre care trei minore au fost traficate în Grecia și exploatate sexual. Victimele erau impuse să deservească de la 25 la 80 de clienți pe zi. Grupul criminal internațional era compus din 15 persoane, dintre care originari din Albania, Bulgaria, Germania, Grecia, Ucraina, dar și 4 cetățeni ai Republicii Moldova. Este vorba de un bărbat și trei femei, cu vârste cuprinse între 28 și 31 de ani.   Mai multe tinere din Republica Moldova au ajuns victime ale traficului de ființe în scopuri sexuale. Cu promisiunea de a câștiga bani în mod cinstit și curat, fetele ajungeau în case de toleranță clandestine, din orașul Atena, Grecia. Cazul a ajuns în atenția autorităților în luna august, după ce mama unei tinere a sunat la Centrul Internaţional „La Strada” și a comunicat faptul că fiica sa este în pericol. În cadrul investigațiilor au fost identificate 11 victime din Republica Moldova, dintre care trei minore. Totodată, potrivit informațiilor, victimele erau supravegheate atât fizic cât și prin intermediul camerelor video. Din spusele oamenilor legii, la moment, unor victime li se acordă îngrijiri. În rezultatul perchezițiilor efectuate pe teritoriul Greciei, au fost reținute 15 persoane, dintre care 6 sunt arestate până în prezent, iar 9 au obligația de nu a părăsi localitatea. La domiciliile traficanților și în casele de toleranță au fost depistați și ridicați peste 70 de mii de euro, dar și alte bunuri. În cadrul percheziției efectuate la domiciliul recrutorului din RM, au fost depistate și ridicate: 2 arme deținute ilegal și muniții, iar pe bunurile acestuia a fost aplicat sechestru. Potrivit oamenilor legii, suspecții riscă detenție pe viață. 

  №32.INTRO ÎNCĂ O FEMEIE BEATA LA VOLAN INTRO Culmea iresponsabilității. După mai puțin de o lună de la odiosul accident în care o femeie beată aflată la volanul unui Porsche s-a tamponat într-un troleibuz, în urma căruia a decedat două persoane, iată că o altă șoferiță a fost depistată de polițiștii de patrulare în timp ce conducea prin Chișinău în stare avansată de ebrietate. Mai mult, aceasta a pus în pericol și viața a doi copii, pe care îi avea ca pasageri.   Potrivit INP, inspectorii de patrulare au observat un autovehicul de marcă Honda care se deplasa neregulamentar, pe șos. Muncești din sectorul Botanica al capitalei. La indicația de a stopa, conducătorul auto intenționat a apăsat pe accelerator continuându-și mersul haotic. Până la urmă persoana de la volan a hotărât să oprească mașina. Autovehiculul era condus de o femeie de 31 de ani, care avea ca pasageri doi copii, transportați fără scăunele auto. În timpul discuțiilor cu șoferița, polițiștii de patrulare au simțit un miros puternic de alcool. Fiind supusă testului alcoolscopic, Aparatul Drager a confirmat depășirea de 6 ori a concentrației de alcool, în aerul expirat. Șoferița care a pus viața propriilor copii în pericol a rămas fără permis de conducere, dar și fără automobil. Potrivit poliției, din cauza șoferilor imprudenți, anul acesta 185 de copii pasageri au fost implicați în accidente rutiere, 158 au suferit diferite traumatisme, iar 6 au decedat. 

  №34.INTRO DETALII BARBAT ÎMPUȘCAT INTRO Două persoane, dintre care un minor de 14 ani, au fost reținute de oamenii legii, suspectate că ar fi împușcat un bărbat de 43 de ani, iar cadavrul acestuia l-au lăsat să zacă în portbagajul unui microbuz, pe care l-au abandonat într-un câmp. Tragedia a avut loc în satului Lăpușna, raionul Hîncești.   Poliția din regiune din regiune suspectează de omor un bărbat în vârstă de 50 de ani, anterior judecat dar și un minor în vârstă de 14 ani. Cel care ar fi pus la cale omorul este bănuitul de 50 de ani, care lucra cioban la stâna victimei. Minorul este cercetat pentru complicitate. Potrivit unor informații din presă, acesta din urmă ar fi fost înfiat de victima care nu avea proprii copii. În prezent, suspecții sunt reținuți pentru 72 de ore, iar pe numele lor a fost pornită o cauză penală. Amintim că miercuri, un bărbat în vârstă de 43 de ani a fost găsit mort în portbagajul propriului microbuz de marca Ford Tranzit. Medicii legiști au stabilit că decesul acestuia a survenit în urma unei împușcături în regiunea capului. În portbagaj, lângă cadavru, se afla și o armă. Bărbatul nu era deținător de arme și nici nu avea permis de port armă. Oamenii legii investighează cazul. 

  №36.La revedere INTRO Rămâneți cu Televiziunea Centrală, urmează Prognoza Meteo. Eu sunt Cristina Moldovanu și vă mulțumesc pentru atenție! Vă doresc o seară superbă în continuare, alături de cei dragi! La revedere! 

  №37.METEO TVC RO BETA Mâine la Chișinău va fi soare cu nori și valori de 17 grade. La Briceni vor fi 15 grade și cer variabil. La Bălți se vor înregistra 18 grade și vreme instabilă. 18 grade vor fi la Soroca, pe cer va fi soare cu nori. La Florești și la Leușeni se vor înregistra 17 grade, iar cerul va fi parțial acoperit de nori. Pe alocuri s-ar putea să plouă. La Orhei, Ungheni și la Dubăsari, maximele vor fi de 18 grade celius, iar timpul se va menține variabil pe parcursul zilei. Soare cu nori și 18 grade se vor înregistra la Tiraspol și la Comrat. La Cahul, va fi înnorat și ploios, iar în termometre 17 grade celsius. Iar acum să vedem cum va fi timpul în alte capitale. Soare cu nori și valori de 19 grade va fi la București. La Кiev, 16 grade și timp instabil. Cer variabil și 12 grade celsius se vor înregistra la Моscova. Soare pe alocuri, dar și ploi se anunță la Londra, acolo se vor înregistra 16 grade. La Мadrid, 19 grade și soare pe cer. La Paris, 17 grade și soare cu nori. Pe alocuri soare, pe alocuri ploi și maxime de 23 de grade se vor înregistra la Roma. La Berlin, 16 grade, timp instabil și ploios pe alocuri. La Atena, 26 de grade și timp însorit. 

  



